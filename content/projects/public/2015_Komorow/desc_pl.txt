ProjectName: Zagospodarowanie skweru
ProjectLocation: Komorów, PL
ProjectYear:2015

Koncepcja zagospodarowania skweru opiera się na stworzeniu zielonej przegrody w trójkącie pomiędzy ciągami komunikacyjnymi tak, aby uregulować powiązania wizualnie, częściowo odgradzając widok od trasy kolejowej WKD, oraz tak, aby utrudnić parkowanie samochodów „na dziko”.  

Biorąc pod uwagę dwa wyżej wymienione cele programowe, problemy terenu opracowania można rozwiązać za pomocą odpowiedniego projektu zieleni. Proponuje się wprowadzenie roślinności wysokiej i roślinności okrywowej o wysokich walorach dekoracyjnych oraz zmianę ukształtowania terenu.

 
Układ przestrzenny projektowanych elementów roślinności jak i ukształtowania terenu przedstawiamy w dwóch wariantach. Obydwa warianty są porównywalne w kwestii budżetu potrzebnego na realizacje oraz utrzymanie. Starano się w nich zmaksymalizować jakość, atrakcyjność i łatwość w utrzymaniu zieleni jednocześnie minimalizując potrzebne środki. 

Wariant 1  „Pastelowe kępy"
W wariancie 1 proponujemy „kępowe” nasadzenia drzew w grupach po trzy, rozlokowane równomiernie na terenie opracowania. Proponowanym gatunkiem drzew jest klon jesionolistny w odmianie ´Variegatum´ lub jarząb mączny. Wybór jednego z tych gatunków uzależniony jest od preferencji Zamawiającego oraz aktualnej dostępności danego drzewa u lokalnych producentów. Niemniej jednak obydwa gatunki wyróżniają się wysokimi walorami dekoracyjnymi oraz podobnymi wymaganiami siedliskowymi. Obydwa są również jednakowo kompatybilne z przedstawiona koncepcją. 

Przestrzenie pomiędzy „kępami” drzew proponujemy obsadzić tawułą gęstokwiatową, która tworzy niskie, zwarte pokrycie terenu. Roślina ta jest mało wymagająca siedliskowo, natomiast bardzo atrakcyjna w miesiącach letnich -różowe kwiaty oraz jesienią – piękne przebarwienia.

Teren pod koronami drzew proponujemy pokryć korą, która zapewni odpowiednie warunki dla wzrostu drzew oraz uniemożliwi rozwój chwastów.
W projekcie pozostawiając fragment południowy bez zakrzewień zadbano o możliwość swobodnego dostępu do rozdzielnicy prądowej. 

Wariant 2 „Brzozowe pagórki"
W wariancie 2 zróżnicowano ukształtowanie terenu tak aby przez to zaznaczyć jeszcze wyraźniej, iż teren ten nie służy już więcej parkowaniu samochodów. Korzystając z obowiązku wymiany zdegradowanej gleby wprowadzono nieregularne nasypy ziemne – pagórki, które obsadzono egzemplarzami brzozy pożytecznej w odmianie ´Doorenbos´, charakteryzującą się wyraźnie białą korą. Pokrycie terenu pagórków stanowi runianka japońska lub bluszcz, tworzące zwartą, zimozielona masę okrywową. 

Nieregularne pasy pomiędzy pagórkami wypełniono standardowym trawnikiem, który kilka razy do roku zaleca się kosić, wzmacniając przez to granice pagórków. 


