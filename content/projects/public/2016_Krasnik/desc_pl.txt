ProjectName:Projekt zieleńca 
ProjectLocation:Kraśnik, PL 
ProjectYear:2016 

Pomysł na zieleniec zainspirowany jest nowoczesnymi stylowymi rozwiązaniami, które mają za zadanie wprowadzenie do przestrzeni osiedlowej zieleni z naciskiem na ład, porządek i minimalizm formy.
Na terenie opracowania proponuje się wprowadzenie ścieżek, w tym ścieżki w kształcie okręgu, która ma stanowić dominantę kompozycyjną. Układ ścieżek jest czytelny i funkcjonalny, a jednocześnie stanowi ciekawy element dekoracyjny w widoku z górnych pięter bloków mieszkalnych. Geometrię zastosowanych form łagodzi ścieżka w kształcie łuku, która przecina skwer, tworząc główny ciąg komunikacyjny. Dzieli ona zieleniec na dwa obszary o różnych funkcjach. Południowo-wschodnia część to teren wypoczynku z możliwością wyciszenia się wśród zieleni, natomiast cześć północno-zachodnia to obszar bardziej otwarty o funkcji rekreacyjnej (plac zabaw dla dzieci). 

 Ścieżkę tę rozpoczyna mały placyk usytuowany w południowo-zachodniej części zieleńca. W jego obrębie zaproponowano nowoczesną ławkę z betonu architektonicznego o eleganckiej formie, która stanowi wyjątkowy akcent w projektowanej przestrzeni. Elementami jej towarzyszącymi są trzy donice betonowe oraz słupki stalowe odgradzające parking od placyku.  Materiałem zastosowanym na nawierzchnię placyku i ścieżki głównej są jasne płyty betonowe wielkoformatowe, które swoim wyglądem znakomicie podkreślają nowoczesny charakter aranżacji zieleńca. Pozostałe ścieżki proponuje się wykonać z prostokątnych płyt betonowych chodnikowych.
Ważnym elementem kompozycyjnym zieleńca jest okręg wytyczony murkiem betonowym o wysokości 30 cm. Jest on przedzielony ścieżką główną i tworzy dwie donice mniejszą i większą. 

W mniejszej proponuje się wprowadzenie zimozielonej roślinności dekoracyjnej, natomiast w większej utrzymanie trawnika oraz zasadzenie trzech drzew iglastych.  
Na terenie zieleńca zaproponowano zarówno plac zabaw wyposażony w podwójną huśtawkę, karuzelę, zjeżdżalnię, piaskownicę i zadaszone miejsce wypoczynku dla rodziców, jak isiedem ławek drewnianych wokół okręgu, kosze na śmieci oraz lampy oświetleniowe. 
Wprowadzone nasadzenia to roślinność wysoka - drzewa iglaste (3 świerki Engelmanna) i liściaste (7 lip srebrzystych), żywopłoty z cisu pospolitego oraz krzewy iglaste i liściaste w donicy (jałowiec płożący, sosna górska var. Pumilio, trzmielina Fortune’a). Wybrano gatunki zimozielone, które są odporne na ciężkie warunki atmosferyczne oraz są bardzo łatwe w utrzymaniu. Proponowany zieleniec opiera się na nowoczesnych, ale i ekonomicznych rozwiązaniach, wprowadzając zarazem wysokie walory estetyczne dla tej przestrzeni osiedlowej. 
